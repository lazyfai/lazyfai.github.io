---
layout: post
title: "《畫皮》原文"
date: '2008-10-16T11:38:00.000+08:00'
author: Fai Wong
tags:
- entertainment
modified_time: '2008-10-18T01:39:25.865+08:00'
blogger_id: tag:blogger.com,1999:blog-8503500.post-1514252447967786472
blogger_orig_url: http://lazyfai.blogspot.com/2008/10/blog-post_16.html
---

<span style="font-size:100%;">太原王生早行，遇一女郎，抱襆獨奔，甚艱於步，急走趁之，乃二八姝麗。心相愛樂，問：「何夙夜踽踽獨行？」女 曰：「行道之人，不能解愁憂，何勞相問。」生曰：「卿何愁憂？或可效力不辭也。」女黯然曰：「父母貪賂，鬻妾朱門。嫡妒甚，朝詈而夕楚辱之，所弗堪也，將 遠遁耳。」問：「何之？」曰：「在亡之人，烏有定所。」生言：「敝廬不遠，即煩枉顧。」女喜從之。生代攜襆物，導與同歸。女顧室無人，問：「君何無家 口？」答云：「齋耳。」女曰：「此所良佳。如憐妾而活之，須秘密勿洩。」生諾之。乃與寢合。使匿密室，過數日而人不知也。生微告妻。妻陳，疑為大家媵妾， 勸遣之，生不聽。偶適市，遇一道士，顧生而愕。問：「何所遇？」答言：「無之。」道士曰：「君身邪氣縈繞，何言無？」生又力白。道士乃去，曰：「惑哉！」 世固有死將臨而不悟者！」生以其言異，頗疑女。轉思明明麗人，何至為妖，意道士借魘禳以獵食者。無何，至齋門，門內杜不得入，心疑所作，乃逾垝坦，則室門 已閉。躡足而窗窺之，見一獰鬼，面翠色，齒巉巉如鋸，鋪人皮於榻上，執彩筆而繪之。已而擲筆，舉皮如振衣狀，披於身，遂化為女子。睹此狀，大懼，獸伏而 出。急追道士，不知所往。遍跡之，遇於野，長跪求救，請遣除之。道士曰：「此物亦良苦，甫能覓代者，予亦不忍傷其生。」乃以蠅拂授生，令掛寢門。臨別約會 於青帝廟。</span> <p><span style="font-size:100%;">生歸，不敢入齋，乃寢內室，懸拂焉。一更許，聞門外戢戢有聲，自不敢窺，使妻窺之。但見女子來，望拂子不敢進， 立而切齒，良久乃去。少時復來，罵曰：「道士嚇我，終不然，寧入口而吐之耶！」取拂碎之，壞寢門而入，逕登生床，裂生腹，掬生心而去。妻號。婢入燭之，生 已死，腔血狼藉。陳駭涕不敢聲。</span></p>